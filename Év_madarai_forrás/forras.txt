Zöld küllő
A zöld küllő (Picus viridis) a madarak osztályának harkályalakúak rendjébe, ezen belül a harkályfélék családjába tartozó faj. Testhossza 32 cm, szárnyfesztávolsága 41 cm, csőrhossza 4,5 cm, nyelvhossza 10 cm és a testtömege 180–200 g között van. Tollazata a hátán zöldes-sárgás, hasa és begye világos.
Erdei madár, de élelmét a réteken gyűjti. Ez főként hangyákból és más rovarokból tevődik össze, de táplálkozik magvakkal és gyümölcsökkel is. Arra is volt már többször példa, hogy méhkaptárt dúlt szét.